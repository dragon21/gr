## Βιογραφία του Douglas Engelbart

Ο Ντάγκλας Καρλ Ενγκελμπαρτ γεννήθηκε στο Πόρτλαντ  στις 25 Ιανουαρίου του 1924. Πέρασε τα παιδικά του χρόνια σε αγρόκτημα κοντά 
στο Πόρτλαντ  και σπούδασε στο Πολιτειακό Κολέγιο του Ορεγκον. Στα τέλη του Β΄ Παγκοσμίου Πολέμου και επί διετία υπηρέτησε στο 
Πολεμικό Ναυτικό ως τεχνικός ραντάρ. Εκείνη την περίοδο έπεσε στα χέρια του το άρθρο του φυσικού Βάνεβαρ Μπους, εφευρέτη και 
επικεφαλής του Γραφείου Επιστημονικής Ερευνας και Ανάπτυξης των ΗΠΑ κατά τη διάρκεια του πολέμου. 

Αφού ο δρ. Ενγκελμπαρτ έλαβε το διδακτορικό του από το πανεπιστήμιο Μπέρκλεϊ, ασχολήθηκε με τη μικροηλεκτρονική διατηρώντας την 
απόλυτη βεβαιότητα ότι τα κομπιούτερ θα γίνουν ισχυρότερα και θα διαθέτουν δυνατότητες επεξεργασίας δεδομένων αρκετές ώστε να 
είναι δυνατή η δημιουργία ενός συστήματος σαν το Memex. Ηθελε να δημιουργήσει κάτι σημαντικό, κάτι που θα έμενε ακόμα και μετά 
τον θάνατό του. Ξαφνικά αυτό το «κάτι» γεννήθηκε στη σκέψη του και συνειδητοποίησε τη δυνατότητα της τεχνολογίας να ενισχύσει 
την ανθρώπινη διάνοια. Αυτή η αντίληψη τον βοήθησε να χτίσει μία σταδιοδρομία γεμάτη εφευρέσεις, που αποτέλεσαν τη βάση για το 
Διαδίκτυο και τον προσωπικό υπολογιστή. Μία από αυτές τις εφευρέσεις του έλαβε το όνομα ενός μικρού χαριτωμένου τρωκτικού, λόγω 
της ικανότητάς του να τρέχει πάνω σε λείες επιφάνειες. Πρόκειται για το γνωστό μας «ποντίκι».

Η ιδέα για τον σχεδιασμό του ποντικού, μίας συσκευής «δείκτη» που θα μπορούσε να κινείται πάνω στην επιφάνεια του γραφείου, 
γεννήθηκε το 1964, ενώ παρακολουθούσε συνέδριο για τα γραφικά των ηλεκτρονικών υπολογιστών. Τότε ο δρ. Ενγκελμπαρτ αναζητούσε 
τρόπο για να κινήσει έναν κέρσορα πάνω στην οθόνη του κομπιούτερ. Επιστρέφοντας στο γραφείο του στο SRI έδωσε ένα πρόχειρο 
σχέδιο στον συνεργάτη του, που με τη βοήθεια ενός σχεδιαστή δημιούργησε ένα κουτί στο εσωτερικό του οποίου κρυβόταν ο μηχανισμός. 
Τα πρώτα «ποντίκια» είχαν μόλις τρία πλήκτρα, αφού τόσα χωρούσαν, αλλά ο Ενγκελμπαρτ πίστευε ότι χρειάζονταν περισσότερα. 
Είκοσι χρόνια αργότερα ο Στιβ Τζομπς πρόσθεσε το ποντίκι στο Macintosh του και αποφάσισε ότι χρειαζόταν μόνο ένα πλήκτρο. 
Παραμένει άγνωστο πώς το ποντίκι έλαβε το όνομά του, αλλά σύμφωνα με τον σχεδιαστή χάρντγουερ Ρότζερ Μπέιτς το ποντίκι 
ονομάστηκε έτσι, αφού ο κέρσορας στην οθόνη ονομαζόταν ΓΑΤΑ (CΑΤ). Το 1969, το σύστημα που εμπνεύστηκε, το Augment NLS, 
έγινε εφαρμογή για τον πρόδρομο του Διαδικτύου, το ΑRΡΑnet.
